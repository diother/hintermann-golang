Până acum, am făcut proiecte în care donam mâncare și haine, dar să lucrăm cu voluntari? Asta era o experiență nouă.

Când Banca pentru Alimente ne-a invitat la Colecta Națională de Alimente, am știut că e o șansă care merită luată. Dar aveam și o întrebare mare: De unde găsim noi voluntari? Am decis să vedem asta ca pe un test.

Am prezentat proiectul la Colegiul National "Dr. Ioan Meșotă". Sincer, nu ne așteptam la prea mulți elevi să renunțe la weekend pentru a sta într-un supermarket. Dar surpriză: s-au înscris 39 de elevi!

La scurt timp, Banca pentru Alimente ne-a comunicat că locul nostru a fost oferit unei alte asociații. Deși luați prin suprindere, nu am vrut să anulăm proiectul, pentru că școala nu ne-ar mai fi primit altă dată.

Am început să dăm telefoane, să căutăm alt magazin. Părea puțin probabil, dar prietenul nostru de la magazinul Plai Brașov ne-a salvat. Și-a deschis magazinul pentru proiectul nostru.

A fost o mare bucurie, dar adevărul e că ne rămăsese doar o săptămână să ne ocupăm de tot restul logisticii. Am organizat materiale, veste, contracte, diplome. Cei de la Malfini ne-au sponsorizat cu bluze. Într-un final, eram gata.

![Poster campanie](/image2.jpg)

În timpul evenimentului, am fost impresionați de generozitatea oamenilor. Atmosfera era magică. Mulți voluntari ne-au spus că, pentru prima oară, au realizat cât de mulți oameni chiar nu au ce să mănânce.

Două voluntare au văzut niște copii săraci afară, au intrat în magazin, au cumpărat mâncare și le-au oferit-o. A fost foarte drăguț.

![Cutie colectă](/image3.jpg)

> Am adunat 1300 de kilograme de alimente neperisabile.

Proiectul ne-a învățat multe. Nu doar cum să lucrăm cu voluntarii, dar și ce înseamnă să creezi o energie care inspiră.

Mulțumim din inimă tuturor celor care au făcut asta posibil – voluntarilor de la Meșotă, prietenilor de la Plai, Malfini, și tuturor celor care au donat.

![Diplome](/image4.jpg)

